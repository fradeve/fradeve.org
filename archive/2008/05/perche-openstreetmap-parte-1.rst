Perché OpenStreetMap? - Parte 1 
===============================

:date: 2008-05-17 15:17:05
:tags: openstreetmap

Perché mi costringe a fare un po' di sport (mountain bike, corsa,
passeggiate)...

Perché è bello ampliare riempire i database online di informazioni
libere...

Perché è un movimento di liberazione dell'informazione, sociale, con una
splendida comunità...

Perché ci protegge dagli errori vergognosi della Grande G.

Avete mai sentito parlare di uova di pasqua? Va bene, vi sto confondendo
le idee. Cominciamo dall'inizio.

OpenStreetMap è un progetto libero e collaborativo, nato qualche anno fa
per creare una mappa mondiale delle strade del nostro pianeta,
rilasciata con licenza libera (Creative Commons by-sa). Le mappe vengono
realizzate dai contributori che, muniti di GPS, registrano le coordinate
dei loro spostamenti (con qualsiasi mezzo "terrestre") e sulla base dei
file GPX così ricavati, disegnano le cartine che poi vengono caricate
sui server di OSM.

Ciò significa che, con qualche sforzo, si è riusciti a creare una buona
mappatura delle strade mondiali, compatibile con **qualsiasi**
dispositivo per la visualizzazione delle mappe (navigatori GPS,
portatili, smartphones, ecc). Tutta la mappatura è liberamente
scaricabile (si può scaricare sia una singola area di interesse sia
tutto il Pianeta) e modificabile nei termini (molto poco restrittivi)
della licenza Creative Commons.

Su questa base, ecco la risposta ai perché elencati all'inizio del post.
Sostengo OSM da quasi un anno ma grazie all'antenna GPS regalatami dalla
mia ragazza per il nostro anniversario (kiss), da 3 giorni ho cominciato
a mappare seriamente tutto ciò che mi circonda.

La situazione del mapping varia da paese a paese: il progetto è nato nel
Regno Unito, e qui è particolarmente attivo, tanto che quasi tutta
l'Inghilterra è stata adeguatamente mappata (la mappa di Londra è un
capolavoro!); lo stesso dicasi per Francia e Germania. Il governo
olandese ha **donato** i propri dati cartografici ad OSM, e quindi la
mappattura dei Paesi Bassi è straordinariamente completa. Negli USA la
legge prevede che tutte le opere realizzate con denaro pubblico (come la
mappatura delle strade ed i dati cartografici) siano di Pubblico
Dominio, motivo per cui tutti gli USA sono perfettamente mappati.

L'Italia come sempre è un fanalino di coda, ma per fortuna abbiamo dei
volontari sparsi un po' in tutta la penisola, anche se per lo più nel
Nord Italia. Attualmente ho avuto testimonianza dell'esistenza di gruppi
a Firenze, Siena, Milano, in Sicilia, e qualche mapper anche in Puglia.
La situazione rimane comunque drammatica, ci sono relativamente pochi
chilometri mappati. Basti pensare che la provincia di Bari praticamente
non esiste (e neanche Bari stessa).

Che fare? Se avete un GPS, ve ne prego, uscite di casa, andate a
correre, prendete la bicicletta e mettetevi in testa che un po di
movimento ed attività fisica fa bene. Ok, se poi siete pigri montate il
navigatore GPS in auto e usatelo in città per raccogliere i dati
cartografici :D

`www.openstreetmap.org <http://www.openstreetmap.org>`__
