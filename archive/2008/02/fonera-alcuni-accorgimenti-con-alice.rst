Fonera: alcuni accorgimenti con Alice
=====================================

:date: 2008-02-18 22:50:47
:tags: ubuntu, fon

In questi giorni, tempo di esami all'università, la Fonera mi ha dato
improvvisamente un po' di filo da torcere: si disconnetteva praticamente
ogni minuto. Considerato il fatto che "lei" è l'unica mia risorsa
wireless, non me la sono sentita di lasciarla lì non funzionante. È
anche vero che in casa abbiamo 3 portatili + il mio Asus EEE, immaginate
cosa possa significare non poter fare uso del wireless.

Quindi, chiusi i libri, ho aperto la Fonera per controllare che non si
trattasse di un problema di surriscaldamento. Ma, ne ero sicuro al 90%,
non poteva essere. Sono un "fonero" da più di un anno, e con la
promozione di Natale ho "acquistato" (si fa per dire, considerati i
prezzi irrisori) una fonera nuova, modello FON2200, con un processore a
basso consumo e che quindi si riscalda pochissimo (è stata abbassata la
tensione erogata dall'alimentatore). Insomma, una volta messa a nudo la
Fonera, il processore era appena tiepido, gli ho piazzato un piccolo
dissipatore sopra solo per scaramanzia.

Un test di 15 minuti e le continue disconnessioni mi hanno dimostrato
che non era questione di lieve riscaldamento. Quindi, ho pensato che
l'alimentatore fosse andato. L'ho cambiato con quello della Fonera di un
amico, ma niente. Allora ho cominciato a pensare potesse trattarsi non
della fonera ma del modem di Alice. Considerati a cavetti ethernet che
danno con la Fonera, ho pensato che avendo anche un altro router
wireless in casa, potesse crearsi un qualche tipo di interferenza. Beh,
ho sostituito il cavetto piatto in dotazione con la Fonera con uno
schermato e navigato, e la connessione si è mantenuta stabile per ben 5
minuti.

Ero sulla strada giusta. Dopo una lunga navigata sfruttando la
connessione via cavo all'astronave rotonda di Alice, mi è venuta in
mente la cosa più banale del mondo: le FAQ di FON. Morale della favola:
chiunque possieda un modem/router Alice, dovrebbe impostare il canale
wireless di trasmissione della Fonera sul canale 6 (o anche 5 o 11, mi e
stato suggerito). Di colpo, la Fonera ha ripreso a funzionare.

Ora, mi chiedo: possiedo una Fonera e lo stesso modem di Alice da più di
un anno... come mai tutto così all'improvviso? Comunque, spero che la
mia esperienza (risoltasi nel giro di una giornata) possa essere d'aiuto
ai futuri foneros: continuo a pensare che la Fonera sia il futuro del
wi-fi-sharing ;)
