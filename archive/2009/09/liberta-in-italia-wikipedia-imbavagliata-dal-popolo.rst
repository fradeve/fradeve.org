Libertà in Italia: Wikipedia imbavagliata dal 'Popolo'
======================================================

:date: 2009-09-26 18:18:24
:tags: stato, gnulinux, ubuntu, wikipediA

Attenzione, in questo post di parla di:

-  Wikipedia
-  la libertà: quella di stampa e quelle al plurale del "Popolo delle
   Libertà"
-  coscienza civile
-  piccole vicende autobiografiche

*Se avete problemi a digerire una qualsiasi di queste tematiche,
chiudete pure questa tab di Firefox.*

Come quei pochi sfortunati che ogni tanto leggono questo blog ben
sapranno, non è mio costume parlare di politica. Oggi farò un'eccezione,
ma solo perché la politica sta allungando le mani sulla nostra Libertà
in rete. Oggi faro un esperimento, e scriverò con la stessa spontaneità
che si trova nel Planet Internazionale di Ubuntu. Potete considerarlo
l'unico post politico del 2009.

1 - Politica
------------

La politica non mi interessa molto, non credo nella destra, nella
sinistra, men che meno nel centro. Credo nella Costituzione Italiana e
nel codice di condotta di Ubuntu. Eppure, la politica serve; serve a
gestire ed amministrare le comunità, ed è una cosa molto importante. Non
mi interessano la vita privata e gli scandali sentimentali dei vari
Presidenti del Consiglio, non mi interessano i festini, le orge. Ma
attenzione, la questione si fa più interessante quando una donnina (o
più donnine) che ignorano i principi base della politica, del confronto
ideologico e prive di coscienza civile, diventano amministratori del
Paese e degli interessi dei cittadini per il semplice fatto di aver
partecipato ad un'orgia. In tal caso si sconfina dal "gossip" e si entra
nella cronaca giudiziaria di pubblico interesse.

2 - Note autobiografiche
------------------------

Sarò chiaro, abito in Puglia ma ragiono da buon genovese: i soldi non
crescono sugli alberi, si guadagnano con il sudore della fronte, con i
sacrifici e con lo studio. Nel mio caso questo significa GIS open
source, GNU/Linux, Ubuntu. Significa anche che ogni giorno mi faccio il
c\*\*\* per fare fronte allo studio universitario e mandare avanti la
mia attività basata su Software Libero, che mi permette di restare a
galla. Su questa attività pago delle tasse, come tutti gli onesti
cittadini, ed i miei soldi di contribuente finiscono nelle casse dello
Stato. Non posso accettare che i miei soldi vengano gestiti (a livello
nazionale o europeo) da persone del genere. Le donnine devono rimanere
nelle camere da letto, non devono sedere sulle poltrone da cui si
amministrano i soldi pubblici. Una posizione simile a quella della
`figlia di un prefetto amico di Gianni Letta`_, del quale dirò
qualcosa più giù. Si si, proprio quella senza neanche una laurea. Più o
meno come me. Solo che lei e membro della Commissione per i Bilanci del
Parlamento Europeo.

.. _figlia di un prefetto amico di Gianni Letta: http://it.wikipedia.org/wiki/Barbara_Matera

3 - Il bavaglio a Wikipedia
---------------------------

Nel - pochissimo - tempo libero che mi rimane, contribuisco ai progetti
della Wikimedia Foundation. Vi assicuro, è triste svegliarsi una mattina
e scoprire che un parlamentare italiano ha citato per diffamazione
Wikimedia Italia, chiedendo 20 milioni di euro di danni. "Ripetere
giova": VENTI\_MILIONI\_DI\_EURO. In confronto, i 2 milioni chiesti da
Berlusconi all'Unità sembrano gli spiccioli che inserisco nelle
macchinette del caffè all'università. Sapete quant'è il budget annuale
di Wikimedia Italia? 2000 euro annui, raccolti con il famigerato "sudore
della fronte" dei volontari che investono mezzi e tempo nella
costruzione e nell'animazione dell'Enciclopedia Libera in Italia. Mi
fermo e penso: "Ecco uno di quei giorni cominciato male". Vengo anche
colto da un conato di vomito, quando scopro chi e l'autore della
bravata: il deputato Antonio Angelucci (Popolo delle Libertà).
Credetemi, sono mortificato, ma non riesco ad essere politicamente
corretto in questo post. Angelucci non sa che:

-  Wikimedia Italia non è responsabile dei contenuti dei progetti;
-  il responsabile legale è Wikimedia Foundation, con sede a San
   Francisco;
-  è sufficiente mandare una mail ad un admin italiano (e ce ne sono
   molti) per chiedere la rimozione dei contenuti nel giro di un paio
   d'ore.

La situazione, dal mio punto di vista, è chiara: Angelucci (il cui grado
d'istruzione, come si legge nella pagina del sito della Camera, è la
**terza media**) ha una connessione mobile molto più cara della You&Me
con il suo avvocato, per cui è stato molto più economico e veloce
chiamare l'avvocato per inviare una missiva a Frieda Brioschi,
presidente di Wikimedia Italia. Nel frattempo, il mondo - come sempre -
ci ride in faccia. In Germania il capitolo locale di Wikimedia
Deutscheland viene finanziato con sovvenzionamenti dal governo, in
Italia si chiedono i danni.

4 - La libertà di stampa
------------------------

Il mondo del giornalismo online si è infiammato, e gli avvocati di
Angelucci hanno rifiutato di rispondere alle domande poste dal
giornalista dell'Espresso Alessandro Gilioli. La domanda successiva è:
perché mai Angelucci trova diffamante il contenuto della propria voce su
Wikipedia? Perché, secondo me, Angelucci ha tentato di imbavagliare la
nostra libertà di scrivere sulla rete. E ce lo fa notare chiaramente il
giornalista Federico Mello nel suo articolo sul quotidiano 
"`Il Fatto Quotidiano`_" del 24 settembre: Angelucci è un imprenditore 
della sanità coinvolto in numerose inchieste (nonché - guarda il caso - 
editore - bipartitico? - sia di Libero che
del Riformista). Wikipedia riportava che suo figlio Giampaolo era agli
arresti domiciliari, nonostante il periodo di detenzione fosse
terminato. In effetti, la voce non era aggiornata. *Bel sollievo, non
c'è che dire.*

*Wikipedia è scomoda, l'informazione online è scomoda.* Molto meglio
quella cartacea, controllabile e programmabile. Con le dovute eccezioni,
per fortuna: così, sempre dalle colonne del Fatto Quotidiano, si viene a
scoprire che Wikipedia è l'unica fonte a parlare chiaramente
dell'inchiesta a carico del sottosegretario Gianni Letta sulle
manipolazioni sull'Agenzia delle Entrate che avrebbe dovuto fare uno
sconto fiscale alla holding "La Cascina", di Chiorazzo, che deve ancora
versare al fisco 74 milioni di euro di tasse. Bene. E con questo
ritorniamo allegramente al denaro pubblico.

La morale della storia è che chi suda, lavora e studia onestamente deve
versare le tasse; chi finisce a letto con il politico siede sulla
poltrona europea ad amministrare il denaro appena versato; chi fa
cultura e informazione liberamente deve essere denunciato; chi versa
cemento e ruba appalti riceve sconti dal fisco. Dovete perdonare lo
sfogo, ma così non si può andare avanti.

.. _Il Fatto Quotidiano: http://antefatto.ilcannocchiale.it
