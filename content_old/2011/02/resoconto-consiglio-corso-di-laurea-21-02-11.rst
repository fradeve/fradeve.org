Resoconto Consiglio Corso di Laurea 21-02-11
============================================

:date: 2011-02-24 21:00:00
:tags: diagnostica

Sunto di quanto è stato discusso nel CCL del Corso di Laurea Triennale,
Specialistica e Magistrale in Diagnostica dei Beni Culturali del
21/02/11

Creazione di un corso interclasse
---------------------------------

Il Preside della Facoltà di Scienze ha dichiarato che esiste la
possibilità di fondere, in futuro, il corso di laurea con quello di
Scienze dei Beni Culturali della Facoltà di Lettere; in questo modo si
avvierebbe quello che è definito corso interclasse: i corsi della laurea
triennale sarebbero effettuati in comune con quelli di Beni Culturali
(che verrebbero a questo punto modificati per includere almeno una
piccola componente scientifica), mentre il biennio successivo alla
laurea triennale vedrebbe corsi separati per gli orientamenti
scientifici ed umanistici. È chiaro che ciò altererebbe la natura quasi
prettamente scientifica dell'attuale corso di Diagnostica. Il Prof.
Adduci ha comunque sostenuto che tale problema quest'anno non sussiste,
in quanto per legge non è possibile creare nuovi corsi di laurea per il
2011. Le decisioni in merito vengono quindi rimandate al 2012.

Soglie minime di iscrizione
---------------------------

L'eventuale creazione di un corso interclasse sarebbe da effettuarsi a
maggior ragione se si presenta il problema delle iscrizioni. Per legge i
corsi di laurea devono avere almeno 20 iscritti alla triennale e poco
meno di 20 per le magistrali; se le iscrizioni scendono sotto queste
soglie per tre anni consecutivi la facoltà è tenuta a chiudere il corso.
Il Prof. Adduci ha reso noto che quest'anno le iscrizioni hanno superato
le soglie minime sia per la triennale che per la magistrale, e che
quest'anno avvierà una campagna di sensibilizzazione alle tematiche
della diagnostica attraverso lezioni all'interno dei licei.

Vacanze di insegnamento
-----------------------

A questo problema del raggiungimento del numero minimo di iscritti per i
corsi si collega il problema degli insegnamenti: ad oggi non si è
riusciti a trovare docenti per buona parte dei corsi afferenti alla
classe BIO (microbiologia e biologia vegetale) e per il III modulo di
archeometria delle ceramiche. Questo problema coinvolge quindi sia gli
studenti della triennale che della magistrale. Il prof. Pellerano si è
offerto informalmente di cercare docenti per le BIO all'interno del
personale di Agraria, soprattutto per quanto riguarda gli insegnamenti
di biologia vegetale e microbiologia generale. Qualora non si riuscisse
a trovare dei docenti, seppur a malincuore, con il voto contrario del
Prof. Alessandro Monno e l'astensione del Prof. Ciminale, il consiglio
ha votato la risoluzione che prevede la possibilità di scelta di esami
alternativi per un numero equivalente di crediti, tra tutte le
discipline dei corsi della facoltà di Scienze MM.FF.NN. e della facoltà
di Lettere. Gli studenti che non hanno ancora sostenuto gli esami dei
corsi che non partiranno a causa della vacanza di docenza, potranno
scegliere quindi di fare un esame qualsiasi di equivalenti crediti,
anche se questo non afferisce alla classe BIO. Idem dicasi per il corso
di archeometria delle ceramiche, anche se si è prospettata la
possibilità di eliminare il III modulo e distribuire i crediti di questo
sui primi due moduli.

Pubblicità e garanzie sugli insegnamenti
----------------------------------------

Durante il Consiglio è emersa inoltre la necessità di garantire gli
insegnamenti. Una delle critiche mosse all'operato del Prof. Adduci è
relativa alla pubblicizzazione del corso nelle scuole medie superiori,
iniziativa lodevole al fine del raggiungimento del numero minimo di
iscritti, ma incoerente con l'impossibilità oggettiva di poter garantire
agli studenti il programma formativo offerto. In questo senso è
sicuramente necessaria la massima chiarezza con gli studenti *prima*
dell'iscrizione. In altre parole: pubblicizzare il corso per far
iscrivere nuovi studenti ed evitare che questo chiuda è un'ottima
iniziativa, nella misura in cui si riesce poi a garantire gli effettivi
insegnamenti, evitando che si ripropongano le situazioni che abbiamo
conosciuto negli ultimi due anni (la soppressione del corso di Economia
dei Beni Culturali e la presente situazione di archeometria delle
ceramiche e delle biologie).
