GFOSSDay 2011: il mio regno per un talk!
========================================

:date: 2011-11-08 20:23:00
:tags: foggia, archaeology, gfoss, openstreetmap, ubuntu

Annunciazione, annunciazione: il 24 ed il 25 novembre sarò a Foggia,
presso il Dipartimento di Scienze Umane, per il GFOSSDay 2011, la
giornata nazionale italiana dedicata al ssoftware geografico libero.
Come sempre, parlerò brevemente delle applicazioni del GFOSS in
archeologia e introdurrò gli astanti allo scintillante e geograficamente
commovente mondo di OpenStreetMap, tutto quanto rigorosamente contornato
da succulente patatine con il logo di Ubuntu.

Tutti gli aggiornamenti in near-real-time direttamente su questo post
(livetweeting con `#gfossday2011`_).

UPDATE: Day 1
-------------

Andata e ritorno in treno. Il GFOSSDay si è svolto nella nuova sede del
Dipartimento di Scienze Umane, davvero accogliente e moderna. Come anche
per l'ArcheoFOSS 2010, grazie ai ragazzi del Laboratorio di Archeologia
Digitale e al team di `GFOSS.it`_, tutto è andato per il meglio. Per punti:

- il tutorial su GRASS di Madi e Lucadelu è andato bene, anche se un
  po' lungo con i tempi, ma più che sufficiente a dare un'idea di come
  funziona "la Morte Nera" (GRASS GIS); peccato non essere riusciti a
  dare fondo al tutorial specifico per GRASS in archeologia, ma tant'è,
  le slide sono `online`_.
- il tutorial su R si è dimostrato davvero all'altezza delle
  aspettative, IMHO soprattutto grazie ai code chunk di G. Calamita,
  pronti all'uso, perfettamente documentati e di facile utilizzo;
  ottima base di partenza per i neofiti.
- nel pomeriggio ho preferito saltare la sessione in cui le PA
  presentavano i loro progetti perché ero perfettamente a conoscenza
  della partecipazione delle autorità pugliesi, con le quali non
  abbiamo avuto (come comunità di OpenStreetMap) dei buoni trascorsi; i
  presenti mi hanno confermato che i rapppresentanti dei servizi
  geografici e dei vari assessorati al territorio della Regione hanno
  semplicemente fritto aria, rendendosi ridicoli davanti alla comunità
  del software geografico libero (e davanti agli spettatori via
  internet) e dando spettacolo di chiusura mentale; mi dispiace
  immensamente constatare ancora una volta che la Puglia da questo
  punto di vista è una delle regioni più arretrare, persino tra quelle
  del sud Italia, visto che la Sicilia ha concesso il ricalco delle
  ortofoto regionali.

Day 2
-----

Andata in treno, pernottamento in albergo, cena a base di piatti tipici
per la sera trascorsa in compagnia (vi ho mai detto quanto è buono il
pancotto foggiano?).

- primi talk sul VGI estremamente interessanti, soprattutto perché
  hanno dimostrato quanto importante stia diventando la partecipazione
  attiva dei cittadini ai movimenti di tutela e conoscenza del
  territorio; in un certo senso, potremmo dire che si riconosce
  finalmente ai cittadini il merito di aver lavorato per il proprio
  territorio, prima ancora che alle pubbliche amministrazioni (che in
  alcuni casi sono estremamente collaborative, in altri decisamente
  no).
- interessanti alcuni casi di aziende che, "costrette" a rilevare una
  certa area urbana per conto di un cliente, ed avendo generato
  direttamente i dati (e quindi essendone proprietari) hanno deciso di
  donare tutti i dati ad OpenStreetMap; a proposito di aziende, credo
  sia il caso di sottolineare come l'apertura di alcuni software
  geografici liberi (come QuantumGIS) e di alcuni sistemi operativi
  liberi (come Ubuntu Linux) verso interfacce più intuitive e
  comprensibili, abbia spianato la strada alla diffusione dei suddetti
  e ad un modo più democratico di concepire lo sviluppo e la conoscenza
  del territorio.
- infine, il mio talk ha visto protagonisti per metà su OpenStreetMap e
  per metà il software geografico libero in ambito archeologico (poco
  più che una raccolta di foto, link e testimonianze d'impiego); c'è
  stato poco tempo per sviluppare il tutto, anche perché eravamo larghi
  con i tempi, ma tutto sommmato credo di essere stato abbastanza
  chiaro e convincente; adesso aspettiamo di veder Foggia espandersi su
  OSM :D
- interessanti discussioni su argomenti di rilievo internazionale come
  "È l'alcol il miglior amico dello sviluppatore FLOSS?".

Day 3
-----

Da un lato alcuni amici di GFOSS.it e alcuni volontari dalla Puglia si
sono messi in strada per mappare alcuni quartieri di Foggia, dall'altro
io, il presidente di GFOSS ed alcuni altri baldi giovani ci siamo
cimentati nei talk ai licei. Il talk che abbiamo condotto al Liceo
Scientifico "Volta" deve essere stato divertente, perché all'uscita i
ragazzi non volevano lasciarmi andare. Credo che il terrorismo
psicologico sui sistemi operativi che spiano gli utenti convinceranno
molti ragazzi a passare ad Ubuntu ed Android nei prossimi mesi :) Nei
talk, per quanto non sia facilissimo, abbiamo anche cercato di spiegare
l'importanza dell'utilizzo di software libero nelle scuole, soprattutto
in ambito scientifico (e qui ci si ricollega bene al GFLOSS ed a vari
casi di impiego per le esercitazioni a scuola).

Miscellanea
-----------

- *Last but not least*, tutti i treni delle Ferrovie dello Stato da e
  per Foggia sono stati puntuali.
- Grazie ad Antonio Falciano abbiamo anche un `sqworld`_ ;)
- le mie slide, `qui`_
- in attesa di capire dove si può reperire la registrazione dello
  streaming...

.. _#gfossday2011: https://twitter.com/#!/search?q=%23GFOSSDAY11
.. _GFOSS.it: http://www.gfoss.it
.. _online: http://www.slideshare.net/madi468/gfossday2011-esercitazione
.. _sqworld: http://sqworl.com/zj53cu]]%20delle%20presentazioni
.. _qui: http://www.slideshare.net/fradeve/osm-e-gfoss-geodati-e-software-liberi-in-archeologia
