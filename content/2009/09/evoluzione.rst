Evoluzione?
===========

:date: 2009-09-22 21:49:57
:tags: gnulinux, openstreetmap, ubuntu, life

Quest'anno si festeggia un evento importante, i 150 anni dalla
pubblicazione dell'Origine delle Specie di Darwin (1859). Non sono un
esperto di evoluzionismo, le mie conoscenze si fermano a quelle
assorbite dai libri del liceo e di un paio di esami all'università, ma
sembrano essere sufficienti a convincermi della sostanziale bontà di
quanto descritto da Darwin. In un'epoca in cui paradossalmente, tutti
quanti utilizziamo le "nuove" tecnologie, in cui la conoscenza è
veicolata non solo dalla carta stampata ma da internet, mi riesce ancora
facile trovare esempi di persone pronte a credere che gli uomini
preistorici andassero a caccia di tirannosauri e che la donna sia stata
creata da una costola di Adamo. Wow. E vi assicuro, non parlo solo di
ultrasettantenni.

C'è ancora qualcuno che fa di tutto per veicolare questo tipo di
"cultura" (chi ha visto - almeno una volta - il film *Religiolus*, lo
sa). Fortunatamente, ci siamo evoluti almeno un poco. Altro dato
interessante, quando sento citare il termine "evoluzione", avviene nel
95% dei casi in un blog o in un articolo a proposito di GNU/Linux.
[Incredibile come nei miei discorsi si salti di palo in frasca]. Va
bene, ma a qualcuno dovevo pur dirlo. Di contro, quando parlo con un
fanatico (o estremista, fate voi) dell'open source, mi sento sempre dire
che Linux (o GNU o entrambi) è una "rivoluzione", e non è infrequente
incontrare qualcuno che ha impostato come sfondo del proprio desktop la
famosa jpeg di Tux con falce e martello su sfondo rosso URSS.

Insomma, evoluzione o rivoluzione? Personalmente, evoluzione; ne sono
rimasto convinto anche leggendo il libro di Linus (ricordo a tutti che
il titolo inglese del libro che in Italia e stato pubblicato con il
titolo "Rivoluzionario per caso. Come ho creato Linux" è semplicemente
"*Just for fun*\ ", che ha ben poco a che vedere con la rivoluzione). Un
processo su grande scala, ma realizzato in tempi molto, molto lenti (18
anni vi sembrano pochi?). Piano piano, nel silenzio dell'uomo della
strada, GNU/Linux sta entrando nelle case, nei cellulari, nei modem, nei
device di uso comune. Quando lo vedrò avviarsi anche nelle
lavastoviglie, penso che uscirò sul balcone e dall'alto del mio
condominio griderò al mondo: "Si-puo-fareeee". L'evoluzione sarà
completa. Il codice muta continuamente, riga per riga, le funzioni si
adattano ai nuovi scopi, porzioni di codice, vengono spostati da un
software all'altro, in una naturale simbiosi, che porta il software ad
adattarsi a tutte le nuove necessità, senza diventare obsoleto.
Attenzione, questo per me è un dato importante: stiamo parlando di
un'entità in grado di mutare continuamente a seconda degli stimoli
provenienti dall'ambiente che lo circonda.

A me sembra evoluzione. Chi parla di rivoluzione vede soltanto il lato
politico della situazione, ha una visione a breve termine, e forse non
riesce a ragionare su larga scala. Amen.

Per restare in tema, proprio l'altro giorno, quasi per caso, mi son
preso la briga di digitare l'indirizzo dell'editore presente nella
`prima edizione dell'Origine delle Specie`_ (London - John Murray, 
Albemarle Street, 1859) e di inserirlo nel box di ricerca delle strade 
di `openstreetmap`_: c'è. ed in quel momento, vi giuro, ne sono stato 
sicuro, ci siamo evoluti.

.. _prima edizione dell'Origine delle Specie: http://en.wikipedia.org/wiki/File:Origin_of_Species_title_page.jpg
.. _openstreetmap: http://www.openstreetmap.org
