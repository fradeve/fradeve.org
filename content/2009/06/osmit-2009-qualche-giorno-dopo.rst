OSMit 2009: qualche giorno dopo...
==================================

:date: 2009-06-10 22:39:00
:tags: gfoss, gnulinux, openmoko, openstreetmap, osmit, trento, ubuntu, talk

Due parole: OSMit 2009

Quando mi han telefonato da Trento per chiedermi di parlare
dell'esperienza del mapping party di Pompei, mi son detto: "ma che,
davvero?". Eh, davvero si. Due giorni veramente intensi, non c'è che
dire. [Le foto `qui`_].


È stato un grande momento per tutta la comunità italiana di
OpenStreetMap, un momento di coesione, creatività e socialità, ovvero i
3 pilastri di qualsiasi progetto di liberazione dei dati. Queste ultime
tre parole riassumono abbastanza bene lo spirito del progetto, che
purtroppo è stato messo troppo in discussione, soprattutto in merito
all'imminente cambiamento di licenza di OSM.

Ma andiamo con ordine. Ciò che mi ha sicuramente impressionato del lato
non- umano è stata l'impressionante organizzazione della 
`Fondazione Bruno Kessler di Trento`_ (nella sede di Povo).
Penso che tutta la comunità debba dei ringraziamenti all'imponente
lavoro di sviluppo della comunità e della tecnologia di OSM svolto da
parte della Fondazione, che ha incondizionatamente messo a disposizione
strutture e know-how per promuovere la Mappa Libera. Il tutto si è
concretizzato nel managing di Cristina Moretto, che ringrazio
sentitamente.

.. _qui: http://www.flickr.com/photos/leron/sets/72157619346862357
.. _Fondazione Bruno Kessler di Trento: http://www.fbk.eu

L'instancabile lavoro di Simone Cortesi ha reso possibile la presenza,
per tutto il primo giorno di OSMit, dell'ideatore di OpenStreetMap,
l'incredibile Steve Coast, che è riuscito a rendere ancora più
appetitoso l'incontro della Comunità Italiana.

Con l'aiuto del re delle mappe libere e del giurista italiano Rossato
(che ci ha illuminato sull'infondatezza di molte delle critiche rivolte
alla RC della nuova licenza di OSM da parte di Creative Commons), si è
riusciti a portare a galla ciò che e ormai un dato di fatto: la nuova
licenza del progetto, ODbL (*Open Database Licence*) è la migliore che
sia mai stata creata per licenziare un database di informazioni libere,
e Steve Coast è riuscito a convincere il suo pubblico. In particolare, è
risultato evidente che:

1. Le critiche mosse a proposito dell'eccessiva complessità del testo
   della licenza sono infondate. Le parole di Rossato in proposito sono
   state assolutamente illuminanti: una licenza ha una "mission", quella
   di essere *precisa*, e siccome deve tutelare il lavoro di
   innumerevoli migliaia di persone, non può permettersi di essere vaga.
   In questo contesto, "precisione" si traduce in "complessità", e
   questo è lo scotto da pagare per avere un documento che tuteli le
   libertà dei dati organizzati in una maniera così "complessa" come un
   database. Agli informatici il lavoro degli informatici, ai giuristi
   il lavoro dei giuristi.

2. Complessità non significa necessariamente incomunicabilità: il testo
   della licenza GNU è decisamente complesso per i non-giuristi, ma
   tutela bene la libertà del software, nel suo massimo grado. Eppure,
   Stallman ha riassunto una decina di pagine di licenza nei 4 pilastri
   del software libero. Anche l'ODbL potrà essere riassunta in pochi
   punti, semplici, comprensibili anche dal mapper della strada, come
   qualunque altra licenza.

3. La ODbL è una licenza libera: il falso mito da sfatare è che in un
   futuro i dati raccolti da OSM possano essere chiusi se licenziati con
   l'ODbL. Il principio di fondo e che quando si licenzia un dato con
   quella licenza, si mette il proprio lavoro nelle mani dell'ente che
   gestisce la licenza. Un esempio pratico è la più nota e diffusa
   licenza per software libero, la GNU GPL. Licenziando un software con
   GPL, si mette tutto nelle mani della Free Software Foundation. Se
   licenziamo tutto ODbL, si mette tutto nelle mani della OpenStreetMap
   Foundation. Che altro c'è da dire?

4. L'ODbL è una licenza complessa anche perché cerca di essere
   compatibile con le altre licenze libere. Al contrario di tante altre
   licenze in giro per il web, scritte dai vari Istituti di ricerca solo
   per i propri scopi e con un certo lassismo nei confronti di tante
   altre realtà più o meno libere, l'ODbL cerca dei punti di contatto
   con le altre licenze libere, ed ambisce all'interoperabilità.

Questo e un riassunto di ciò che ho capito dalle parole tecniche di
Rossato e dall'inglese - troppo - veloce di Steve, quindi prendete ogni
parola con le pinze.

A parte questo, Steve Coast mi ha dato l'impressione d'essere una
persona squisita: risponde ad ogni domanda, parla con chiunque, fornisce
precise delucidazioni e punti di vista molto condivisibili su ogni
argomento sul quale lo si interpella. Ha la chiarezza d'idee necessaria
ad OpenStreetMap per poter continuare su un luminoso sentiero di
libertà, secondo me c'è da fidarsi. Non ha rifiutato di dare una mano
neanche quando, durante il coffe break, Sdonk gli ha chiesto
delucidazioni sull'utilizzo dei servizi di CloudMade. Farsi spiegare da
Steve come funziona il sistema di "tiling" di OSM ha realmente il suo
fascino :D

Ma all'OSMit, simpatia e voglia di condividere sono diffuse a pioggia
tra i partecipanti come se un grande impianto d'irrigazione stesse
irrorando il campo del Software Libero con una nube tempestosa di
trasferimento tecnologico. Si è spaziato dalle strepitose presentazioni
di `Gfoss`_ sul rendering di Mapnik (o su come utilizzare l'`Openmoko`_ 
come dispositivo di tracking di un mezzo in movimento su OSM) 
all'esperienza con OpenStreetMap della Fondazione Bruno Kessler in una 
scuola trentina.

I ricercatori della FBK hanno presentato un tool per sovrapporre i dati
di OSM con fotografie scattate dai turisti sulle belle montagne del
Trentino-Alto Adige (anche se, vi assicuro, detto così sembra
riduttivo). E comunque, avere l'opportunità di parlare e condividere
idee ed esperienze con il lead- developer di `GRASS`_ o con uno degli 
sviluppatori italiani di `GvSIG`_, è stato molto più che costruttivo.

Venendo alla comunità pugliese, qui sono disponibili le slide del mio
talk sulla necessità di rinnovare ed ampliare la gamma dei tag inerenti
alle testimonianze archeologiche ed ai beni culturali; poco dopo 
`Sdonk ha presentato`_ il suo pythonico software per generare in 
real-time una mappa degli eventi sismici italiani (dall'INGV), con la 
base cartografica di OpenStreetMap.

Mi riesce difficile ricordare e raccontare tutto ciò che è successo a
Trento, ma uno dei momenti più stimolanti ha visto come protagonisti
l'ex presidentessa di Wikimedia Italia, Gfoss e la comunità di OSM.
Diciamolo chiaramente: negli ultimi due anni l'attività della Comunità
Italiana di OpenStreetMap è cresciuta in maniera più che esponenziale, e
si sente sempre più la necessita di costituirsi come persona giuridica,
per acquisire anche agli occhi della legge uno status tale da permettere
all' "Italian chapter" di interfacciarsi con le istituzioni e i privati.
Inoltre, la disponibilità da parte della OSM Foundation di conferire il
permesso (non esclusivo) ad associazioni di rappresentare a livello
nazionale il progetto, offre un'opportunità concreta per far emergere la
Comunità dall'anonimato. Si è dibattuto a lungo sull'eventualità di
cooperare con Wikimedia Italia o con Gfoss per portare il progetto OSM
ad un livello di autonomia maggiore, ma senza giungere ad alcuna
conclusione.

Potrebbe essere per il momento giusto per la Comunità di emergere e
fondare un'associazione legalmente riconosciuta che possa
orgogliosamente dirsi "OpenStreetMap Italia", e non "OSM-Wikimedia
Italia" o "OSM-Gfoss" (anche se nel caso, sarei più propenso per la
prima). In comune tra tutti questi progetti ci sono gli sforzi per la
liberazione di dati o del software, ma intanto i nostri cugini tedeschi
e spagnoli si sono già messi in proprio. Speriamo che i prossimi mesi
portino consiglio e che riescano a temprare gli animi dei mapper
italiani, in vista di OSMit 2010.

Concludo ringraziando tutti i partecipanti per aver contribuito con il
proprio tempo e le proprie idee alla crescita della Comunità e del
know-how, e gli organizzatori per aver reso possibile tutto ciò.


.. _Gfoss: http://www.gfoss.it
.. _Openmoko: http://www.openmoko.com
.. _GRASS: http://grass.itc.it
.. _GvSIG: http://www.gvsig.gva.es
.. _Sdonk ha presentato: http://www.slideshare.net/sdonk/osmit-2009-visualizzare-eventi-sismici-dallistituto-nazionale-di-geofisica-sulle-mappe-di-openstreetmap
