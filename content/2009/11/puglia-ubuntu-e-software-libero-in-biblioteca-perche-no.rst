Puglia: Ubuntu e Software Libero in biblioteca... perchè no?
============================================================

:date: 2009-11-20 08:03:14
:tags: calliope, gnulinux, terlizzi, ubuntu



.. figure:: {filename}/images/49064575.png



Ancora una volta, una buonissima notizia: una giovane startup pugliese,
l'associazione "C@alliope" (`www.accalliope.com`_), vincitrice del
progetto dell'amministrazione regionale Vendola "`Bollenti Spiriti`_", sta per
presentare ufficialmente il suo progetto su come innovare una biblioteca
di circa 20.000 volumi interamente con Software Libero. Il progetto
vincitore presentato dall'associazione prevede l'informatizzazione
capillare di tutti i volumi presenti nella Biblioteca Comunale di
Terlizzi, completamente con Software Libero. Nei server l'intero motore
bibliografico è mosso da Ubuntu Server Edition, ed è in grado di
comunicare sia con terminali GNU/Linux che Microsoft Windows nella
intranet che - ovviamente - con tutti i browser degli utenti che,
collegandosi al sito della biblioteca, possono monitorare lo stato dei
libri che intendono prenotare, e vengono avvisati quando il libro è
nuovamente disponibile.

Ma anche dietro la gestione delle nuove tessere c'è GNU/Linux:
modprobando (passatemi il termine) i moduli del kernel necessari per far
funzionare su Ubuntu le pistole che leggono i codici a barre,
l'Associazione sostituirà le vecchie tessere cartacee con tessere
plastificate (della dimensione di una carta di credito) sulle quali è
impresso il codice a barre personale del cittadino. In questo modo sarà
semplicissimo avere sott'occhio tutti i dati relativi ai prestiti ed ai
rapporti cittadino-libro (senza contare che si potrebbero virtualmente
incenerire tutti gli schedari cartacei, visto che adesso tutti i dati
saranno ospitati nel server). Insomma, ancora una volta GNU/Linux ed
Ubuntu danno un'idea di come sia possibile, per le giovani aziende,
partire, investire nello sviluppo comune, etico, risparmiando i soldi
delle licenze ed offrendo un servizio assolutamente professionale.

I miei complimenti vanno quindi all'Associazione C@lliope, che ha saputo
unire tutto ciò e renderlo disponibile (a breve) per i - fortunati -
cittadini del comune pugliese di Terlizzi. Non resta che invitare la
cittadinanza ad assistere alla presentazione del progetto, a cui seguira
un "tessera party", che si terrà giovedì 26 novembre nella Biblioteca
Comunale di Terlizzi.

.. _www.accalliope.com: http://www.accalliope.com
.. _Bollenti Spiriti: http://bollentispiriti.regione.puglia.it
