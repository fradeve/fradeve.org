---
title: "OpenStreetMap sull'Amtab di Bari. Ok, ma l'attribuzione?"
created: !!timestamp '2011-01-01 23:30:00'
charset: utf-8
tags:
    - bari
    - openstreetmap
    - life
---

Immaginate la situazione: uno studente con un lavoro part-time in un negozio nel centro di Bari acchiappa al volo il bus dell'[Amtab][2] che lo ripoterà al park&ride dove ha mollato l'auto. Ecco, il suddetto studente si accascia soddisfatto sui sedili plasticosi del suddetto bus, accende il GPS del suo smartphone per avere una traccia GPX del percorso, per caricarla su un fantomatico progetto che permette agli utenti di creare una mappa in maniera collaborativa.

In tutto questo, lo studente ha i Jethro Tull nelle orecchie.

Ecco, questo strambo e per alcuni versi inconsueto personaggio punta gli occhi prima sul lungomare illuminato fuori dal finestrino, poi sul monitor all'interno del bus che mostra l'ora corrente. Immaginatevi l'espressione del nostro amico quando scopre - udite udite - che la mappa statica di Bari mostrata dal monitor ha dei colori a lui familiari.

Immaginatelo mentre dice a se stesso: "Hey, ma io questa la conosco". Insomma, si. Era proprio la mappa di Bari _copypastata_ "sana sana" da OpenStreetMap. E, cosa ancor più imbarazzante, senza nessun riferimento alla sua origine. Insomma, potevano anche mettercelo [un riferimento][3]. Così fan tutti.

<center>![][1]<br>_La mappa incriminata, fotografata nel monitor del bus dell'Amtab_</center>

È proprio per questo motivo che il nostro bislacco amico ha inviato una mail all'Amtab chiedendo lumi sul perchè abbiano (più o meno inconsapevolmente) violato la licenza con cui OpenStreetMap distribuisce liberamente le sue mappe: era sufficiente inserire l'attribuzione.

Stay tuned, vi terrò aggiornati.

## Aggiornamento 1: 11/01/11 ##
Pochi minuti fa mi hanno risposto da Amtab scusandosi per l'utilizzo improprio e assicurandomi che avrebbero contattato l'azienda che ha in gestione i monitor per risolvere al meglio la questione. Li ho rassicurati sottolineando che è sufficiente inserire l'attribuzione e prospettando loro vari casi di rilevanza nazionale ed internazionale di varie aziende ed enti pubblici che utilizzano già le mappe di OSM con soddisfazione.

## Aggiornamento 2: 11/01/11 ##
Sono stato ricontattato perché l'azienda ha sistemato il problema, anche se hanno incollato un vecchio logo di CC, prima ancora di aver letto la mia email in cui specificavo l'ODbL. Comunque, questo è lo screen che mi è stato allegato.

<center>![][4]<br>_La nuova mappa OSM di Bari nei bus Amtab_</center>

   [1]: http://dl.dropbox.com/u/369614/blog/img_red/Immag024.jpg
   [2]: http://www.amtabservizio.it/
   [3]: http://wiki.openstreetmap.org/wiki/IT:Legal_FAQ
   [4]: http://dl.dropbox.com/u/369614/blog/img_red/BG_mappa.jpg

