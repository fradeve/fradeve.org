---
title: La FAO dona i dati cartografici dell'Africa ad OpenStreetMap
created: !!timestamp '2009-04-13 23:14:20'
charset: utf-8
tags:
    -  fao
    -  gnulinux
    -  openstreetmap
    -  ubuntu
---

<center>[![United Nations Vienna Forum][1]][2]</center>


OpenStreetMap sta catalizzando in questi giorni l'attenzione di molti paesi
"in via di sviluppo". Ho recentemente parlato della donazione dei dati
cartografici della Turchia.


Ebbene, da una [mail][3] sulla ML internazionale di OSM, apprendo adesso che
oggi la FAO, ha deciso di donare gran parte dei propri dati cartografici
relativi al continente africano, raccolti con l'iniziativa [Africover][4].
Questo progetto dell'ONG più famosa del mondo ha lo scopo di mantenere
aggiornati gli shapefile che contengono fiumi, strade, città e confini
amministrativi dei Paesi del "continente nero".


Bisogna riconoscere che sino ad ora la FAO non ha avuto interesse a diffondere
i dati raccolti, ma ha garantito ad OpenStreetMap il permesso di importare
tali dati nel proprio database. Nelle prossime settimane, compatibilmente con
l'interruzione di due giorni programmata per questo mese (per trasferire il
servizio sui nuovi server), verranno lentamente ed accuratamente importati in
OSM i dati dei seguenti Paesi africani:

  * Tanzania
  * Congo
  * Uganda
  * Rwanda

Nel comunicato si legge inoltre che i dati sono disponibili per quasi la
totalità dei paesi del continente africano, e che i prossimi paesi ad essere
inseriti in OSM saranno:

  * Burundi
  * Egitto
  * Eritrea
  * Kenya
  * Somalia
  * Sudan

Personalmente, questo è il più bel regalo di Pasqua che potessi ricevere: non
è contenuto in un uovo, ma in un database.


Perché è bello? Non semplicemente perché avremo dati liberi di cui fare uso,
ma perché _da questi dati si possono creare cartografie libere che possono
essere utilizzate da tutte le Organizzazioni Non Governative i cui volontari_
(per inciso - mentre da queste parti ci crogioliamo in una vita consumistica,
ornata da sprechi e futilità quotidiane) _rischiano la vita per portare alle
popolazioni meno fortunate cibo, medicine, o per organizzare la ricostruzione
in paesi dilaniati dalla guerra civile_ (o dalle multinazionali del petrolio).


Di questi dati potranno liberamente usufruire organizzazioni come la Croce
Rossa, Medici Senza Frontiere, Amnesty International, WWF, ecc ecc. _Perché le
organizzazioni umanitarie hanno bisogno oltre che di uomini, mezzi e denaro,
anche di geodati._

   [1]: http://dl.dropbox.com/u/369614/blog/img_red/2270581645_5961ac7cc4.jpg

   [2]: http://www.flickr.com/photos/nmacca/2270581645/

   [3]: http://lists.openstreetmap.org/pipermail/talk/2009-April/035963.html

   [4]: http://www.africover.org/
