---
title: "Questione di personale"
created: !!timestamp '2010-01-18 17:54:53'
charset: utf-8
tags:
    - openstreetmap
    - nokia
    - gnulinux
---

<center>![][1]<br>_Mapper da tutto il mondo allo State of the Map 2009_</center>


Negli ultimi tempi sto lavorando per un famoso produttore di telefonini
finlandese, e ciò mi porta a girare in lungo ed in largo per megastore, negozi
di elettronica, telefonia, ecc. Ho avuto contatti ravvicinati con innovativi
device del suddetto produttore, telefoni touch-screen con GPS, Wifi,
bluetooth, ecc. Ho avuto anche occasione di provare alcuni nuovi software
installati su questi telefoni, che non raramente sfiorano i 550-600€. Uno di
questi innovativi software è N. Maps.

Nei device armati di GPS-AGPS, Maps è il software che si fa carico della
navigazione/routing, e presenta alcune caratteristiche interessanti, tra cui
alcuni importanti palazzi/monumenti in 3 dimensioni, interfaccia semplice ed
intuitiva, ecc. Ma soprattutto, son rimasto colpito dal fatto che tutto questo
si integri perfettamente con lo smartphone.


Mi direte, ok, ma che novità ci sono in questo post? Con i finlandesi,
nessuna, ma ce ne sono con alcuni produttori di mappe che più o meno detengono
il monopolio della cartografia online. No, non parliamo di TeleAtlas. Per esclusione,
si, è NavTeq. NavTeq ha cominciato a diffondere anche in Italia dei
simpaticissimi volantini in cui si spiega che la qualità di una mappa non è
soltanto dovuta alla qualità dei dati utilizzati come fonte, ma anche e
soprattutto alla gente che ci lavora su. Questo e indiscutibile, e può essere
riassunto nel grande tema della _quality assurance_.


Eppure, ho letto una cosa che mi ha aperto il cavo orale in un largo sorriso.
Si parla di mappe accuratissime, perché - c'è da sapere - li alla NavTeq hanno
delle persone che mappano "direttamente" il territorio, perché girano per le
strade e prendono a cuore l'accuratezza delle mappe elaborate nei loro uffici.
Il volantino suona più o meno cosi:


	"Lo sai che?

	NAVTEQ può contare su oltre 1000 esperti cartografici che si prendono cura di
	creare ed aggiornare quotidianamente il database delle mappe NAVTEQ con i dati
	della zona in cui risiedono. Ogni giorno sperimentano le strade e seguono
	tragitti a piedi esattamente come fai tu."


Quando l'ho letto, ero in negozio e stavo per piegarmi in due dalle risate. È
semplicemente fantastico il fatto che oggi [OpenStreetMap][2] possa vantare 200.000
utenti registrati, ed un tasso di registrazioni che cresce a livelli
vertiginosi. E penso di poter affermare con certezza che, attenzione, il 95%
dei nostri utenti scende in strada con il GPS e prende a cuore l'accuratezza
della zona in cui vive, perché... indovinate: ci vive!


È chiaro comunque che NavTeq - giustamente - voglia mostrare al pubblico
l'immagine di un'azienda vicina alle esigenze dei suoi utenti. Peccato che gli
utenti negli ultimi anni si stiano attrezzando per conto proprio, condividendo
i dati liberamente tra di loro e con il mondo, attraverso OpenStreetMap.


   [1]: http://dl.dropbox.com/u/369614/blog/img_red/3715653401_47a35f5b55_b.jpg

   [2]: http://www.openstreetmap.org
