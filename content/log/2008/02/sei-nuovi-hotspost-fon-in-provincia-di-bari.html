---
title: "6 nuovi hotspot Fon in provincia di Bari"
created: !!timestamp '2008-02-11 23:11:00'
charset: utf-8
tags:
    - fon
---

Da un anno a questa parte sono un fonero, credo sia percepibile guardando il banner sulla colonna a destra di questo blog.

Riassumo l’iniziativa dicendo che la FON, azienda spagnola, vende ad un prezzo stracciato la Fonera, un access point wireless dalle dimensioni veramente ridotte (entra nel palmo di una mano) che, una volta collegato a qualsiasi modem/router/switcher ethernet, mette in wi-fi la rete, creando due reti wireless: una privata per l’uso domestico, l’altra pubblica accessibile gratuitamente da tutti gli altri possessori di una Fonera (Foneros). La sicurezza è garantita sulla propria rete privata dalla cifratura sia WEP che WPA.
Tutti gli utenti non-foneriani possono navigare collegandosi a qualsiasi fonera nel mondo, per la modica cifra di 3€ al giorno. La metà di questa cifra viene versata sul conto del proprietario della fonera (che quindi guadagna), l’altra metà và alla FON.

Cosa ci si guadagna: il proprietario della Fonera può navigare gratuitamente utilizzando tutte le fonere sparse per il pianeta; chi non ha una fonera può avere internet praticamente dovunque nel mondo, a prezzi contenuti (oppure può comprarsi una Fonera e diventare un foneriano). Tutti gli spostamenti di denaro avvengono tramite PayPal.

Un sistema semplice, dai costi veramente ridotti, che ha puntato (e c’è riuscita) alla diffusione globale, con una prospettiva di spreading impressionante: nel solo 2007 sono nati 200.000 nuovi foneriani, che in questo momento sono circa 660.000. Non ci sono dubbi che il 2008 sarà l’anno in cui i foneros diventeranno 1.000.000.

Il senso di questo post? Grazie all’impegno di una associazione della mia città che opera nel campo della cultura libera, stiamo diffondendo l’iniziativa e cercando una diffusione a livello locale: negli ultimi 2 mesi sono nati 5 nuovi hotspot a Terlizzi e 1 nuovo hotspot a Molfetta (BA). Quindi, foneros nella zona, che aspettate? La navigazione libera e gratuita è dietro l’angolo!

Per chi ancora non si fosse avvicinato al mondo FON, il messaggio è chiaro: la conoscenza libera, oggi, viaggia su internet: l’informazione pura, pulita, disinteressata, è tutta nella Rete, che è mezzo preferenziale per la diffusione di contenuti culturali ed educativi, grazie alla sua caratteristica intrinseca di essere dappertutto, nel mondo.
FON sta aiutando tante persone ad uscire dal digital divide, che in Italia è ancora – purtroppo – all’ordine del giorno. Aiutiamo FON, ed aiuteremo noi stessi a vivere in un mondo più libero.
