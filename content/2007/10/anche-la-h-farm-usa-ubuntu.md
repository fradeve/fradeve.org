Title: Anche la H Farm usa Ubuntu
Date:  2007-10-20 22:04:51
tags: ubuntu

Ebbene si, anche io guardo Uno Mattina. Di solito non mi da alcun
vantaggio o sollievo guardarlo alle 6.30 di mattina, prima di scappare a
prendere il treno per l'università ma la mattina dell'8 ottobre, primo giorno
di lezioni della stagione, è successa una cosa inaspettata: c'era Ubuntu.


Andiamo con ordine: hanno presentato un'azienda italiana che lavora nel campo
informatico, messa in piedi da giovani italiani e con un fatturato di 20
milioni di euro annui. L'azienda in questione è la "H Farm" (la H non
lo so, ma Farm deriva dal complesso edilizio in mattoni rossi, in cui
lavorano, nella campagna trevigiana). L'azienda si occupa di
soddisfare una delle maggiori necessità del navigatore del III millennio:
avere un avatar. Crea avatar tridimensionali, nella maggior parte dei casi
femminili, di quelli che appena accendi l'iPhone ti dicono: "Buongiorno! Oggi
è un magnifico lunedì di pioggia. Hai una mail da Giovanni ed una chiamata
dalla tua amante." Insomma, per farla breve, mentre riprendevano questi
giovani italiani di successo al lavoro, a mio fratello (che fa colazione con
me) è andata la marmellata di traverso mentre cercava di dire "Ubuntu", tra
una fetta biscottata e l'altra. Quando poi ho capito ciò che mi stava dicendo,
l'ho notato anche io: sui monitor apparivano delle belle schermate da Feisty,
in pieno stile sbrilluccicoso GNOME. Troppe parole per una sola notizia? Cosa
volete che vi dica, è cosi bello trovare Ubuntu in casa la mattina presto che,
è vero, il mattino ha l'oro in bocca.
