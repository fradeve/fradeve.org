Title: Richard Stallman a Foggia: impressioni
Date:  2010-06-01 18:52:49
tags: ubuntu, rms, gnulinux, foggia,

<center>![][1]<br>_RMS durante il talk a Foggia_</center>

Come ho scritto [qualche post fa][5], le cose accadono, per caso,
improvvisamente. Ed è proprio così che son venuto a sapere che RMS avrebbe
tenuto una _lectio magistralis_ (o come piace dire a noi geek, un talk) nel
liceo classico Lanza di Foggia. Come ho raccontato ai miei giovani amici in
treno, quando cominciai ad usare sistemi GNU/Linux, mai avrei immaginato un
giorno di poter incontrare di persona RMS. Eppure, succede.


L'aula magna del liceo Lanza è veramente imponente, anche il servizio d'ordine
a cura degli studenti è stato notevole. Molto francamente, è stato un peccato
che si sia dovuto procedere a 15 minuti di ringraziamenti, convenevoli e
campanilismi da parte di una discreta quantità di docenti, prima di poter
sentire RMS parlare.

Ed è stato un peccato anche dover assistere all'inizio del talk a scortesi
richieste di traduzione, che hanno interrotto l'introduzione di Stallman,
irritandolo non poco.


Però, insomma, ne è valsa la pena. In realtà ciò che ha detto RMS non è stato
molto di più di quanto non sia già riportato nei suoi libri, alcuni dei quali
disponibili anche in italiano. Però ciò che colpisce maggiormente è la
determinazione di un uomo che crede realmente in ciò che fa, e grazie al quale
buona parte degli strumenti liberi che abbiamo dal punto di vista software ha
avuto origine. Insomma, per chi non ha mai letto niente della filosofia di
RMS, un suo talk è imperdibile, almeno per i contenuti. Per chi già lo
conosce, è  ugualmente imperdibile, per lo spirito di lealtà, onestà e
rettitudine morale (su ciò che riguarda il software libero, ovviamente!).


Critiche allo stato delle cose? Ce n'è per tutti: per Skype, per Flash, per
Apple, Microsoft e alcune altre situazioni che non riesco a ricordare. Ma di
fondo, la guerra portata avanti dalla FSF è sempre la stessa: esistono
produttori di software che utilizzano software libero senza rispettare le
condizioni di licenza (ad esempio, senza notificare nel manuale o nella
confezione che parte del software impiegato è rilasciato sotto licenza GNU o
senza rilasciare il codice sorgente); oppure esistono situazioni in cui il
controllo sul software viene effettuato anche quando bisogna cambiare la
batteria al dispositivo (è esattamente ciò che fa Apple con l'iPod). O ancora,
esistono i DRM, e questo è un capitolo a parte, ma che mette comunque a
rischio la libertà di scambio/condivisione dell'informazione. Qualche piccolo
rischio tocca anche agli utenti Ubuntu, è sempre bene tenere gli occhi aperti
ai pacchetti proprietari (a proposito, installate [questo][3]!)


Esiste un interessante ventaglio di possibili violazioni della licenza GNU e
di minacce alle nostre libertà personali. Ed una delle cose che più mi ha
colpito di RMS è la sua totale _americanità_: da alcune sue espressioni ho
percepito a pelle la delusione e la rabbia di un cittadino americano che è
cresciuto negli USA in cui venivano garantiti a tutti i propri diritti e
libertà, e ha visto lentamente trasformare la propria patria in un deserto dei
DRM e di software proprietario. Credo che se fosse un po' più esibizionista,
RMS si sarebbe fatto tatuare la statua della libertà sulla schiena :)


Ci sarebbe tanto da dire ancora, ma vi lascio con un paio di impressioni:

  * La filosofia del software libero è come il riciclaggio ed il rispetto
dell'ambiente: è una buona abitudine quotidiana. Utilizzando ogni giorno solo
software libero si entra in una sfera di normalità, esattamente come buttare
le bottiglie in plastica nel bidone della plastica ed i vecchi giornali in
quello della carta; diventa talmente un'abitudine che non ci si fa più neanche
caso, e non si avverte più il peso ne la noia del gesto stesso. Lo stadio
finale è che si è talmente abituati a utilizzare strumenti liberi (o a fare il
riciclaggio) che diventa impensabile pensare di non doverlo più fare.

  * La seconda considerazione è una nota di buon umore: il pubblico di
Stallman era meravigliosamente variegato, composto da studenti delle scuole
superiori come da universitari, da professori così come da professionisti, da
metallari tatuati e piercingati a nerd con la maglia della propria distro
GNU/Linux preferita. Cosa significa questo? Semplice, che la libertà del
software, in un mondo in cui per gran parte delle nostre azioni quotidiane è
necessario utilizzare un programma (sia esso per mandare email, per lavare i
panni o guardare un film) è trasversale all'età, all'estrazione sociale a alla
formazione. La libertà del software è come il trattato internazionale sui
diritti umani: dovrebbe essere garantita ad ogni individuo dal momento della
nascita.

Per concludere, ringrazio pubblicamente tutti quelli che hanno contribuito ad
organizzare l'evento, i volontari del Lanza ed in primis [Flavio Tisi][4], che
ha contattato RMS e le istituzioni che cominciano ad aprire gli occhi e
spalancare le orecchie alle novità del software libero :)


   [1]: http://dl.dropbox.com/u/369614/blog/img_red/stallman.JPG

   [3]: http://it.wikipedia.org/wiki/Vrms

   [4]: http://www.facebook.com/home.php?#%21/flavio.tisi

   [5]: http://dl.dropbox.com/u/369614/blog/public_html/FradeveOpenblog/posts/2010/05/things-happens.html
