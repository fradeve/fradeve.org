Title: Cosa succede?
Date:  2010-11-08 14:30:00
tags: talk, lug, ubuntu, gnulinux

Ultimamente sembra che questo blog abbia lampi di attività, intervallati da lunghissimi periodi di silenzio. Tante cose sono successe negli ultimi due mesi, di seguito un riassunto.

## Migrazione ##

Questo blog era precedentemente hostato su un dominio netsons (http://fradeve.netsons.org), ora non più. A causa del cambiamento delle regole di hosting gratuito di Netsons, sono stato costretto a cercare una soluzione per hostare il mio blog gratuitamente da qualche altra parte. E la soluzione è arrivata -- incredibilmente -- prima dalla _Public folder_ di [Dropbox][1], poi dalla magnanimità di [Sdonk][11], che si è gentilmente offerto di ospitare queste pagine sul suo server, _paranoia_. Per farla breve, questo blog adesso è un insieme di pagine statiche, generate da un motore di wiki/blogging (_bliki_) open source, di nome [Ikiwiki][2]. Non è stato neanche tanto semplice migrare tutti i commenti su Disqus, ma tant'è, alla fine ci sono riuscito. Mi riservo di approfondire il tema in un post successivo. Soprattutto, in questo lungo periodo di assenza, tutti i post sono stati migrati dal tremendo html generato da Wordpress allo squisito [Markdown][3]. Prossimamente, ne leggerete delle belle.

## Ubuntu Linux a Molfetta (BA) con Il Fatto! ##

Questa mi sembra la notizia più interessante degli ultimi mesi. Grazie all'impegno e alla disponibilità di un editore locale, quello de [Il Fatto][4] (che viene distribuito a Molfetta e Bisceglie). Il suddetto editore si è premurato di mettere a nostra disposizione, con la collaborazione del Comune di Molfetta, una sala (quella della biblioteca presso la "Fabbrica di San Domenico") nella quale abbiamo dato vita a tre appuntamenti, con cadenza settimanale, che anno visto più di una decina di nuove installazioni, e tre talk su cos'è Ubuntu e come si usa nelle sue funzioni principali. Tra gli argomenti trattati ci sono stati: interfaccia desktop, i vari menù e la personalizzazione del desktop, i permessi e i livelli di amministrazione, l'utilizzo di applicazioni per il montaggio audio e video, l'utilizzo base del terminale, l'installazione di pacchetti. Insieme allo stuolo di volontari con i quali abbiamo dato vita a questi appuntamenti, ci auguriamo che possa presto crearsi un manipolo di attivisti che portino avanti altre iniziative, soprattutto nelle scuole e nelle associazioni di volontariato. Staremo a vedere, anche se direi che i presupposti ci sono :D

Nel frattempo, vi segnalo il sito intorno al quale orbita la comunità molfettese degli utenti di Ubuntu: [http://linux.ilfatto.net][5]. Se vi siete persi gli appuntamenti perché non l'avete letto o non avete avuto modo di partecipare, non vi preoccupate, continuate a seguire il sito e vi terremo aggiornati sulle prossime iniziative!

<center>![][6]<br>_Uno stuolo di volontari procede alle installazioni mentre parlo di Ubuntu_</center>

<center>![][9]<br>[_La locandina dell'evento_][10]</center>

Ecco l'articoletto che ho scritto, [pubblicato su Il Fatto][8]:

> Molfetta - Ieri, con l'ultimo appuntamento alla Fabbrica di San Domenico,
> si è chiuso il mini corso su Ubuntu Linux, organizzato da Il Fatto Molfetta.
> In questi tre appuntamenti intraprendenti volontari del Software Libero si sono
> lanciati nell'installazione del sistema operativo libero sui computer dei partecipanti,
> che in brevissimo tempo – bisogna riconoscerlo – sono riusciti ad entrare nell'ottica
> di dover usare nuovi programmi e nuove applicazioni. Ancora una volta, come organizzatori,
> abbiamo avuto conferma di due cose: la prima, è che esiste nell'animo umano una naturale tendenza
> alla libertà: il pensiero di utilizzare un sistema operativo libero, semplice, gratuito
> e innovativo sembra aver catturato l'attenzione e l'entusiasmo dei partecipanti,
> e di questo siamo felicissimi.
> 
> La seconda cosa riguarda proprio l'entusiasmo: siamo giunti alla conclusione che è
> difficile frenarlo, ed ormai è partito come una valanga inarrestabile. Confidiamo
> nel fatto che i nuovi utenti Linux di oggi diventino i volontari di domani, per diffondere
> a macchia d'olio non solo un sistema operativo, ma una maniera di pensare.
> 
> Gli appuntamenti “ufficiali” sono terminati, ma non l'entusiasmo. Per questo, insieme al
> mini corso, abbiamo predisposto online un forum ed un blog, all'indirizzo
> http://linux.ilfatto.net, che speriamo diventi un punto di riferimento per la comunità
> molfettese (e non) e sul quale continueremo sia ad offrire supporto, sia ad organizzare
> iniziative, sulla scia di quanto costruito fino ad ora.
> 
> Restate sintonizzati e... rock and roll!

   [1]: www.dropbox.com
   [2]: http://ikiwiki.info/
   [3]: http://daringfireball.net/projects/markdown/
   [4]: http://www.ilfatto.net/
   [5]: http://linux.ilfatto.net/
   [6]: http://dl.dropbox.com/u/369614/blog/img_red/linux_ilfatto.jpg
   [8]: http://www.molfetta.ilfatto.net/index.php?option=com_content&view=article&id=8975:molfetta-ubuntu-linux-a-molfetta-rock-and-roll&catid=42:Appuntamenti&Itemid=63
   [9]: http://dl.dropbox.com/u/369614/blog/img_red/ilfattolinux.jpg
   [10]: http://www.ilfatto.net/ilfattolinux.jpg
   [11]: http://blog.sdonk.org

