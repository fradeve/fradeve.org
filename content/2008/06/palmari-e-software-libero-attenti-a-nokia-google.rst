Palmari e Software Libero: attenti a Nokia e Google
===================================================

:date: 2008-06-14 17:53:23
:tags: freerunner, gnulinux, kernel, microsoft, nokia, openmoko, ubuntu, wikipedia


.. figure:: {filename}/images/266111504_6f5143fd4a.jpg
   :alt: http://www.flickr.com/photos/roland/266111504/

   Not everybody is as bad as they are dressed (translation
   by Ton) - Roland in NL


Negli ultimi anni, stiamo piano piano assistendo all'esplosione di nuovi
PC sempre più piccoli. L'annunciata rivoluzione degli UMPC (tra cui
l'arcinoto Asus EEE) sta spostando il mercato verso l'abbassamento dei
costi di produzione di questi oggetti e sta abituando i consumatori ad
avere praticamente dei PC nel palmo di una mano. I telefonini, nel
frattempo, si stanno avvicinando sempre più ai palmari, alcuni
mantengono la forma e la struttura dei telefonini ed integrano "cose da
palmari" come touchscreen e GPS.

In sintesi, tutto lascia pensare che in futuro i PC portatili saranno
sostituiti dagli UMPC e i telefonini dai palmari. La rivoluzione mobile
sta procedendo a passi da gigante, ed il mondo del Software Libero
ovviamente non resta a guardare. Per gli UMPC il problema non è grosso,
di solito quasi tutte le distribuzioni GNU/Linux possono girarci, altre
vengono adattate per farlo (penso a Debian per EEE, EeeXubuntu e Ubuntu
Mobile). Il mondo del Software Libero su palmari, invece, sta tentando
di procedere con passo altrettanto spedito, ma questa volta **sembra**
avere dalla sua parte i grandi della telefonia e di internet: **Nokia e
Google**. Google non ha bisogno di presentazioni. **Android** forse si.
Il software dal simpatico nome si propone d'essere un sistema operativo
per palmari basato su GNU/Linux; mentre il kernel è rilasciato sotto
licenza GNU, tutto il software che Android farà girare su di esso sarà
sotto **licenza Apache**.

Nokia aveva aperto le porte del Software Libero al mondo mobile, con
**Maemo**, il sistema operativo per il suo tablet PC, l'N800, basato su
Debian e famoso per la miriade di applicazioni che per esso sono nate
(le *Maemo Apps*). Insomma, nel giro di pochi anni siamo passati da una
situazione in cui Microsoft imperava sia su PC che su palmari, ad una
situazione in cui (almeno in apparenza) il software libero sembra essere
veramente dovunque. Come Stallman ha scritto, il Software Libero
permette di difendere la libertà dell'utente, perché offre la
possibilità di SCEGLIERE. Sul PC, possiamo dire oggi di essere in grado
di avere un valido sostituto a Windows o Mac, e questo nessuno lo mette
in dubbio. Ma sui palmari? **Abbiamo una scelta?** Volendo migrare via
dalla ciofeca di Windows Mobile, abbiamo una scelta? Al momento, le
scelte più importanti ricadono sui progetti citati sopra, e su un altro
progetto: **Openmoko**, un sistema operativo per palmari, libero nel
vero senso della parola (rilasciato sotto licenza GNU, basato su
OpenEmbedded e GNU/Linux), e che verrà preinstallato nei palmari Neo
FreeRunner che l'azienda taiwanese di elettronica "FIC" metterà in
commercio dal 1° luglio 2008. Riassumiamo: al momento, il mercato è
diviso come sempre tra due correnti, quella "**commerciale**\ " delle
grandi multinazionali del mercato mobile e una (per il momento) piccola
azienda taiwanese che sta producendo **palmari e software completamente
liberi**. A quanto sembra, anche nella fascia mobile si sta uscendo dal
tunnel del software proprietario e si sta offrendo una SCELTA ai
consumatori. Attenti a fare la scelta giusta. Per esempio, in un
interessante articolo su businessweek.com si legge come il Dr. Ari
Jaaksi, vicepresidente della Nokia, abbia dichiarato che bisogna
*"educare gli sviluppatori open- source. Ci sono alcune regole del
business che gli sviluppatori hanno bisogno di conoscere, come i DRM
[*Digital Rights Management*\ ], gli IPR [*Intellectual Property
Rights*\ ], il blocco delle SIM [...]. So che questi concetti sono
contro la filosofia open-source, ma sono componenti necessari
dell'attuale industria mobile".*

Sono una **vergogna**, ecco cosa. I produttori vogliono **educarci**.
Vogliono insegnare a noi persone libere le bellezze della proprietà
intellettuale, della chiusura del codice, dei
`DRM`_!!!
Dovremmo aspettarci il chip freeze anche sui tablet Nokia? **No,
grazie.** E a Google, ci avete pensato? Perché mai avranno scelto la
licenza Apache per il loro prodotto e non la licenza GNU? Perché la
licenza Apache, pur essendo una licenza per software libero, non e
copyleft, e permette di poter `chiudere il codice rendendolo proprietario`_.
Bella conquista. Per fortuna, almeno la Fondazione GNU ci viene incontro
dicendo che la licenza Apache2 è `compatibile con la licenza GNU v3`_.

Questo fiume di parole, per giungere ad una conclusione: **la Nokia
predica e razzola male**, **Google zoppica**, e tutti vogliono farci
pagare il benedetto software, chiudendolo. Sto semplificando, lo so.
Eppure, non tutti puzzano cosi. Openmoko e FIC stanno producendo
qualcosa di straordinario: un palmare completamente aperto, dal software
all'hardware, con tanto di *debug board* per gli sviluppatori, con tanto
di file CAD per crearsi le proprie mascherine personalizzate, con tanto
di interfaccia sotto Creative Commons e software tutto sotto licenza
GNU. Supporta le GTK+, le Qt e le librerie di Enlightment.
Personalmente, mi mette l'acquolina in bocca. Voi che ne pensate?

.. _DRM: http://it.wikipedia.org/wiki/Digital_rights_management
.. _chiudere il codice rendendolo proprietario: http://arstechnica.com/news.ars/post/20071106-why-google-chose-the-apache-software-license-over-gplv2.html
.. _compatibile con la licenza GNU v3: http://en.wikipedia.org/wiki/Apache_License
