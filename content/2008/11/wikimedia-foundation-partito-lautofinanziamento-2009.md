Title: Wikimedia Foundation: partito lautofinanziamento 2009
Date:  2008-11-27 22:47:21
tags: gnulinux, wikimedia, wikipedia

La missione della Wikimedia Foundation:

_Empower and engage people around the world to collect and develop
educational content under a free license or in the public domain,
and to disseminate it effectively and globally._


Vorrei ricordare a tutti i lettori che in queste ultime settimane è ripartita
la campagna di autofinanziamento per i progetti della Wikimedia Foundation per
l'anno 2009.

Invito tutti a donare qualcosa (possibilmente non meno di 1€, altrimenti la
donazione potrebbe essere assorbita interamente da PayPal per le tasse), per
mantenere in vita l'unica enciclopedia libera online che abbiamo a
disposizione.


## La situazione attuale della Wikimedia Foundation ##

Come ogni anno, la Wikimedia Foundation ha rilasciato il documento consuntivo
in cui viene riassunto pubblicamente il bilancio delle attività; in formato
PDF, è scaricabile da qui.

Per l'anno fiscale 2007/2008, l'associazione ha speso 3.540.724$ per il suo
sostentamento, ed ha incassato tra sponsor, vendite di gadget e donazioni
qualcosa come 7.060.610$, ai quali io pero sottrarrei i 3.000.0000 di dollari
che la Sloan Foundation ha donato alla Wikimedia per il suo sostentamento.
Quindi, potremmo riassumere che per l'anno fiscale trascorso, la Wikimedia
Foundation è riuscita a raccogliere poco più di quanto in realtà non abbia
speso, riuscendo a non andare in rosso praticamente per un soffio.


Con i soldi incassati la _Board of Trustees_ dell'associazione ha deliberato la
creazione di un nucleo di specialisti, all'interno dei burocrati della
Foundation, che si occuperà per il corrente anno fiscale di incrementare il
budget disponibile. Gli effetti sono stati immediatamente tangibili visto che
per l'anno 2008/2009 a fronte di un budget di poco meno di 6.000.000$, si sono
pianificati degli incassi per 7.335.000$.


Insomma, alla Wikimedia Foundation si sta facendo il possibile per far
quadrare i conti, ma ogni anno l'impresa diventa sempre più difficile. Vorrei
far notare che in fondo in questi ultimi due anni ciò che ha realmente salvato
la Fondazione è stata la stratosferica donazione di 3.000.000$ effettuata
dalla Sloan Foundation, senza la quale oggi l'Enciclopedia sarebbe sul
lastrico. Ciò ha pero offerto una boccata d'aria alla Wikimedia, che sta
reagendo bene alla sfiorata crisi e ha messo a punto un piano strategico per
evitare che ciò si ripeta, costituendo il nuovo nucleo "marketing".


## Overwiev ##

Nonostante molti di noi utilizzino la sola enciclopedia, la Wikimedia
Foundation finanzia molti progetti. Basti pensare che **Wikipedia esiste in
quasi 200 lingue**, di cui molti dialetti. Ragioniamo sul fatto che in molte
realtà del _terzo mondo_ i bambini, non potendo permettersi dei libri,
studiano da PC collegati alla Wikipedia inglese, dalla quale imparano oltre
che i contenuti, anche la lingua che permetterà loro di inserirsi nel mondo
(la cultura porta sempre ricchezza).


Pensate che **Wikimedia Commons** vi mette a disposizione qualcosa come più di
3.500.000 file multimediali (audio, video, immagini) rilasciati con licenza
libera, che potete riutilizzare con le libertà offerte dalle licenze Creative
Commons e GNU.


Provate a pensare a **Wikispecies**, il primo catalogo linneano di tutte le
specie viventi presenti sul pianeta, liberamente accessibile a chiunque in
qualunque punto del mondo, senza doversi recare in alcuna università,
biblioteca e in maniera completamente gratuita.


Pensate a **Wikibooks e Wikisource**, archivi enormi da cui attingere
qualsiasi libro pubblicato negli ultimi 3000 anni, un mare di documenti
digitali assolutamente originali che chiunque può scaricare e copiare,
diffondendo la cultura.


Pensate a tutto questo, e pensate a che servizio offre la Wikimedia Foundation
al mondo. Se non volete pensare così in grande, almeno considerate il favore
che la Wikimedia Foundation rende a noi, internauti. **Tutto questo vale
qualche nostro euro?** Secondo me, la risposta e **SI**.
