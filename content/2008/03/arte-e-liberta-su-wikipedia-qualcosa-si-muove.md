Title: Arte e libertà su Wikipedia: qualcosa si muove
Date:  2008-03-10 22:21:30
tags: wikimedia, wikipedia, art

Qualcosa sta cambiando nel mondo
dell'Arte. Procedo con ordine: come forse molti di voi sanno, il copyright è
la protezione del "diritto d'autore" che scatta automaticamente quando un
prodotto dell'ingegno umano (sia esso un'opera d'arte, uno scritto o una
canzone) viene creata e pubblicata. Potrei citarvi l'arcinota enciclopedia
online libera e collaborativa in merito, ma preferisco parlarne facendo cadere
un po' di farina dal mio sacco. Nel momento in cui un'opera d'ingegno viene
pubblicata, accade nella gran parte dei casi che il suo autore ne rivendichi
la [proprietà][1], e si avvale quindi di alcune legiferazioni di antica data (a
partire dal 1700 in poi, giusto per restare in tempi "recenti"), per difendere
con i denti ciò che ha scritto dalla libera diffusione; in altre parole, se
vuoi leggere ciò che Tizio ha scritto, devi ricorrere al canale di diffusione
che egli stesso ha designato, che può essere rappresentato dalla libreria, dal
negozio di dischi, ecc.


L'avvento dell'informatica e l'era dell'informazione
in cui siamo immersi da capo a piedi ha determinato grandi cambiamenti, primo
fra tutti la valorizzazione della diffusione di documenti e musica (di
informazione, quindi) in maniera libera. In realtà, l'acquisto di un libro o
di un CD non equivale a dire che "ne siamo proprietari", ma che abbiamo
l'"autorizzazione a leggerne il contenuto". Se ne fossimo realmente
proprietari, potremmo anche masterizzarlo e venderne delle copie (nel caso del
CD), o fotocopiarlo (nel caso del libro). A prescindere dai concetti
filosofici, ognuno può giustificare o meno alcune idee sui diritti della
"libera diffusione" di materiali protetti da diritto d'autore (si parla quindi
di "file sharing", ["peer to peer"][2] ecc).


Tuttavia, il copyright non dura in
eterno. Non credo che ci possano essere dubbi sul fatto che materiali che non
sono più coperti da diritto d'autore (perché l'autore è deceduto più di 70
anni fa ed il copyright è decaduto) debbano essere liberamente fruibili
online. Quindi, se scarichiamo l'ultimo saggio di Umberto Eco tramite un
programma di file sharing, saremo punibili a norma di legge, ma nessuno potrà
mai disturbarci se scarichiamo foto di Piazza San Pietro o del Colosseo, o
dell'Arco del Trionfo a Parigi, o la trascrizione di un saggio di Galileo.
Infatti (seppur talvolta si è portati a pensare che lo Stato possa detenere il
copyright su talune opere), è universalmente accettato che un'opera il cui
autore sia deceduto da più di 70 anni entra nel Pubblico Dominio, e può essere
scaricata, letta, modificata e ridistribuita con pieni diritti da chiunque.
Per questo motivo, possiamo scaricare e modificare una foto della Gioconda
custodita al Louvre senza che nessuno ci disturbi, ma non possiamo fare lo
stesso con l'ultima opera di un noto artista vivente. Questo è universalmente
accettato ed accade in tutti i Paesi civili del Pianeta. Eppure, in Italia ci
siamo arrivati solo qualche giorno fa.


Infatti, secondo la legge vigente, le
opere presenti nei musei italiani non potevano essere fotografate e
distribuite nuovamente (neanche su internet), anche se l'autore era morto da
più di qualche secolo. Questo significava, per esempio, che un quadro di
Caravaggio - che pur non è morto ieri - non poteva essere riprodotto su
internet. Ancora oggi, basta consultare qualche wikipediano ben informato per
sapere che per rispettare la norma vigente fino a qualche giorno fa, sono
state eliminate tutte le opere di Caravaggio (in musei italiani, si veda dopo)
da [Wikipedia][3].


L'Associazione non-profit [WikiMedia Italia][4] ha ricevuto un
comunicato dalla segreteria di uno degli onorevoli interessati dal nuovo
Codice dei Beni Culturali, che avvisava dell'avvenuta presa di coscienza del
Parlamento e dell'introduzione, nel nuovo Codice dei Beni Culturali,
dell'autorizzazione a riprodurre fotografie di opere d'arte custodite nei
musei italiani, ma solo e soltanto per scopi educativi, illustrativi e non
commerciali. Riporto il messaggio di seguito:

> BENI CULTURALI. COMMISSIONE CULTURA APPROVA NUOVO CODICE, PIÙ LIBERTÀ A
> WIKIPEDIA
> 
> 
> Una piccola ma significativa modifica è quella che oggi la
> Commissione Cultura della Camera ha introdotto nel nuovo codice sui Beni
> Culturali, su proposta del presidente della commissione Pietro Folena. Il
> parere approvato, che recepisce in toto il nuovo codice, condiziona lo stesso
> alla "liberalizzazione" dell'uso non commerciale delle immagini di beni
> culturali, come le opere conservate nei musei. La formulazione del codice
> attuale, difatti, richiede una speciale concessione da parte del museo, cosa
> che ha costretto Wikipedia a cancellare le immagini dei quadri conservati nei
> musei italiani. "Un danno di immagine per l'Italia e le sue istituzioni
> culturali", ha argomentato Folena nella relazione. La nuova formulazione,
> invece, consente il libero uso delle immagini dei beni culturali, prevedendo
> l'autorizzazione solo nel caso in cui sia richiesto un intervento diretto da
> parte dell'autorità che ha in affidamento il bene stesso. Pertanto la
> riproduzione di immagini su Internet o su carta, se non a scopo commerciale,
> torna ad essere libera come nel resto del mondo. Rimane invece fermo il
> pagamento di un canone nel caso di usi commerciali (ad esempio la
> realizzazione di guide turistiche). Di seguito il testo approvato dalla
> commissione: Al fine di consentire la libera utilizzazione di immagini dei
> beni stessi a fini non commerciali, si preveda l'esclusione, per tutti i
> predetti fini, di canoni e procedure autorizzative, intervenendo sul comma 3
> dell'articolo 108 del Codice nell'attuale testo, modificandone la formulazione
> nel senso seguente: "3. Sono libere le riproduzioni dei beni da parte di
> soggetti privati per uso personale, per motivi di studio o ricerca, per
> illustrazione, discussione o critica e per qualsiasi altro scopo non
> finalizzato all'uso commerciale della riproduzione, nonché da parte di
> soggetti pubblici per finalità di valorizzazione. Nel caso in cui l'atto della
> riproduzione richieda l'intervento o la sorveglianza da parte dell'autorità
> che ha in consegna il bene, è obbligatoria la richiesta da parte del soggetto
> che intende riprodurre il bene. Eventuali spese aggiuntive sono a carico dei
> soggetti che riproducono il bene."
> 
> GUIDO IODICE Ufficio Stampa on.Pietro
> Folena Deputato PRC-Sinistra Europea Presidente della Commissione Cultura
> della Camera


Certo, si tratta di un passo avanti,
ma non di una vera e propria conquista. Infatti, potremmo individuare vari
gradi di libertà per un'opera d'arte:


1. grado fondamentale: libertà di poter
distribuire liberamente la riproduzione dell'opera (e quindi, metterne una
foto su internet e simili), solo per usi non commerciali;  
2. libertà di poter
distribuire liberamente le riproduzioni anche per usi commerciali (per
esempio, vendere un documento che integri la foto di un'opera d'arte);  
3. libertà di poter creare versioni modificate e poterle liberamente
ridistribuire, anche per usi commerciali.


La legge vigente non garantiva al
libero cittadino italiano neanche una di queste libertà, mentre il resto del
mondo, evidentemente, ci rideva addosso. È eclatante il caso di opere di uno
stesso artista (come Caravaggio), presenti in diversi musei del mondo: le foto
delle opere presenti in Italia  non potevano essere diffuse liberamente,
mentre quelle di opere presenti in altri musei europei erano sulla stessa
Wikipedia italiana. Ma si configurava anche un altro tipo di situazione: una
qualsiasi voce di Caravaggio in Italia non poteva fare uso delle foto di
quadri presenti in Italia, ma la stessa identica voce in francese presentava
tutte le foto del caso, scattate anche in musei italiani, poiché i dettami
della legge sono applicabili al solo territorio italiano. In altre parole: se
cerco la foto un quadro di Caravaggio, non la trovo su un sito italiano[3], ma
su un sito estero; è evidente che gli interessi del legislatore vengono
completamente frantumati dalla civiltà della comunicazione libera.


In tutto
questo bailamme, mi piace ricordare che il buon Caravaggio ha lasciato questa
terra da più di qualche secolo e noi non siamo (non eravamo) liberi di
pubblicarne le opere su internet. Ma torniamo ai gradi di libertà: il nuovo
Codice dei Beni Culturali non garantisce tutte le libertà sopra elencate, ma
solo la prima, quella di poter diffondere copie dell'opera solo per scopi non
commerciali. Non è scontato che il passo avanti si dovesse fare, ma
effettivamente gli amanti dell'Arte libera non sono ancora del tutto liberi.


La speranza è che le pressioni di tante associazioni e, soprattutto, di tanti
cittadini, possano portare la situazione a normalizzarsi nel più breve tempo
possibile. Come nel resto del mondo (con le piccolissime dovute eccezioni), le
opere devono entrare nel pubblico dominio dopo 70 anni dalla morte
dell'autore, e devono essere disponibili per qualsiasi utilizzo. Dal punto di
vista economico, la libera diffusione delle opere d'arte nella rete non
sarebbe un freno alla crescita del paese, ma un mezzo per far conoscere il
patrimonio artistico nel mondo e per formare le nuove generazioni, per le
quali internet ed i nuovi media sono sicuramente più attraenti dei libri di
Storia dell'Arte.


Avere arte libera dovrebbe essere una priorità per un paese
che potrebbe vivere solo di turismo, e per fare ciò sarebbe giusto dare, alle
opere d'arte che nobilitano i nostri musei, la possibilità di avere un valido
eco sulla Rete. Infine, mi sembra doveroso ricordare che il bene culturale non
è patrimonio di chi lo possiede ma, dal momento in cui l'artista concede forma
all'opera, l'opera stessa è parte del Mondo e dei suoi mutamenti, ed il
miglior modo di donare al Mondo la conoscibilità dell'opera (oltre
all'esposizione nel Museo) è quella di donarla alle "genti", ponendola nel
Pubblico Dominio.

[1]: http://it.wikipedia.org/wiki/Diritto_d%27autore_italiano
[2]: http://it.wikipedia.org/wiki/Peer_to_peer
[3]: http://it.wikipedia.org/w/index.php?title=Bacco_%28Caravaggio%29&oldid=14414841
[4]: http://wikimedia.it
