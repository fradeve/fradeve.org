Perché OpenStreetMap? - Parte 2
===============================

:date: 2008-05-22 15:18:41
:tags: freerunner, gnulinux, openmoko, openstreetmap, wikimedia

Se i motivi raccolti nel precedente post non bastassero a farvi cambiare
idea su quanto sia utile fare `OpenStreetMapping`__, se non siete dei
tipi poi così sportivi, e fare due passi in più vi pesa, bene: non mi
arrendo.

Vi siete ma chiesti che rischio si corra ad usare le informazioni che i
grandi monopolisti ci "passano gratuitamente"? Le mappe di Google Maps
sono assolutamente inattendibili. La decisione di Google di acquistare
le mappature "locali" (realizzate da produttori relativamente piccoli)
ha compromesso la qualità della mappatura, e per rendersene conto è
sufficiente visitare `questo link`__:

Cosa vedete? Lo stesso paesino, a sinistra come appare su Google Maps e
a destra come appare su OpenStreetMap, grazie alla mappatura effettuata
da un utente italiano che vive da 24 anni da quelle parti (e si presume
quindi conosca il posto come le sue tasche). In OSM, la garanzia della
qualità del dato cartografico deriva dal fatto che le strade vengono
tracciate in base ai file GPX caricati dagli utenti, che per ottenere
quei file devono **fisicamente percorrere** la strada in questione.

.. _OpenStreetMapping: http://www.openstreetmap.org
.. _questo link: http://geo.topf.org/comparison/index.html?mt0=googlemap&mt1=mapnik&lon=11.4170372&lat=46.2725207&z=16

Quindi, ne risulta che per mappare, bisogna percorrere le strade. Ciò
garantisce che qualsiasi strada troviate su OSM, esiste.

Questa considerazione invece non è sempre valida per altre mappe
"proprietarie" (intese come non libere: Google Maps, Yahoo!, ecc).
Perché? Questi soggetti commerciali devono difendere le loro mappe da
eventuali copie, in quanto, detenendone il copyright, non è permesso ne
copiarle ne modificarle ne utilizzarle al di fuori delle limitatissime
libertà concesse all'utente standard.

Per questo motivo, nelle mappe di Google (ed in generale in tutte le
mappe protette da copyright) sono nascoste delle "uova di pasqua", delle
sorprese non certo piacevoli: i villaggi fantasma.

Nonostante il nome piuttosto evocativo, sono una sorpresa alquanto
sgradevole: sono insiemi di costruzioni o strade INESISTENTI, grandi o
piccoli paesini, inseriti appositamente nella mappa. Se qualcuno copia
integralmente la mappa senza averne il diritto, sarà costretto a copiare
involontariamente anche questi "villaggi", la cui presenza avverte
Google (che ha inserito il villaggio inesistente) che la mappa in
questione è una copia (illecita) della propria. È come inserire
volutamente un errore e poi controllare se anche le copie contengono
quell'errore.

Ovviamente, `OpenStreetMap`__ non presenta niente di tutto ciò.
La natura libera della mappa, che è liberamente scaricabile/utilizzabile/copiabile/modificabile 
rende assolutamente inutile la presenza di uova di pasqua o villaggi 
fantasma, di modo che la mappa risulta essere assolutamente, reale, 
precisa, priva di errori e libera.

In definitiva, nel mondo dell'informazione libera, ognuno ha le sue
priorità: c'è chi ama il proprio Sistema Operativo Libero (GNU/Linux),
chi non ha il minimo interesse per il sistema operativo ma sa di volere
un'enciclopedia libera (Wikimedia Foundation), chi forse non ha
interesse ne per l'enciclopedia ne per il sistema operativo, ma sa che
avere un palmare libero gli permetterebbe di fare molte cose in più
(Openmoko e Neo FreeRunner).

Ci sono poi delle persone che, in maniera simile, credono che sia
importante nella vita avere una **cartografia libera** esattamente come
l'enciclopedia. C'è poi chi crede che **la libertà sia importante in
tutte le sue forme**, come me, perché il libero scambio delle
informazioni è l'unica cosa che non possono farci pagare!

.. _OpenStreetMap: http://www.openstreetmap.org
