Title: Android di Google non è aperto come sembra...
Date:  2008-07-16 19:01:09
tags: gnulinux, android,

Nonostante il nerissimo periodo affettivo, trovo
ancora la forza di scrivere qualcosa, spero possa risultare interessante.
Vengo al dunque: secondo quanto affermato da [ArsTechnica][1], [Android][2] di
Google, il sistema operativo basato su GNU/Linux per cellulari/palmari, non è 
[open source come Google ha più volte affermato][3]. Non mi piace essere autoreferenziale, 
ma [ne avevo già parlato][4] in passato.


In breve, a quanto
pare, mentre la maggior parte della community di sviluppatori volontari di
Android è costretta ad usare una versione dell'SDK aggiornata a Febbraio di
quest'anno, e stanno chiedendosi quando vedranno una nuova SDK su cui
sviluppare, un piccolo nucleo di 50 sviluppatori selezionati ha avuto accesso
ad una versione aggiornata del software, con molte caratteristiche innovative
e molti meno bug. L'esistenza di questa versione aggiornata dell'SDK (con i
miglioramenti tanto agognati da molti fiduciosi sviluppatori) è trapelata per
puro errore a causa dell'errato invio di una mail nella mailing list
"pubblica" anziché in quella "privata" degli sviluppatori "intimi e
autorizzati". A peggiorare la posizione di BigG, c'è il fatto che i pochi
sviluppatori hanno avuto accesso al codice tramite un accordo di non
divulgazione (NDA); in altri termini: noi ti mettiamo a disposizione il codice, ma
tu non lo dici a nessuno.


Non voglio suscitare sensazionalismi, ma la fiducia
è un concetto molto astratto e prezioso: se do fiducia ad una certa persona,
mi aspetto che questa non venga tradita, soprattutto quando la mia "fiducia"
si traduce nel *tempo libero* dedicato allo sviluppo di un sistema operativo.
Il fatto che Google abbia nascosto al mondo l'esistenza di questa nuova
versione dell'SDK, rendendola disponibile con accordo di non divulgazione a
pochi sviluppatori, lede profondamente la fiducia delle persone che dedicano
il loro tempo libero e le loro energie ad Android. A questo punto, vien da
chiedersi: dato che Google ha nascosto la nuova SDK dietro un accordo di non
divulgazione, **quante altre cose sta nascondendo, dicendo nel frattempo al
mondo che "Noi di Google crediamo nell'Open Source"?**

   [1]: http://arstechnica.com/news.ars/post/20080715-googles-android-platform-not-so-open-after-all.html

   [2]: http://it.wikipedia.org/wiki/Android

   [3]: http://code.google.com/android/

   [4]: http://dl.dropbox.com/u/369614/blog/public_html/FradeveOpenblog/posts/2008/06/palmari-e-software-libero-attenti-a-nokia-google.html
