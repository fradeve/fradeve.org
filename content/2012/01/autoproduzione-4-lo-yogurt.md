Title: Autoproduzione 4: lo yogurt
Date:  2012-01-21 15:00:00
tags: autoproduzione,

Qualche mese fa, durante la merenda, ho sterminato un vasetto di yogurt proveniente dagli avanzi della mensa scolastica della scuola nella quale mia madre esercita la professione di insegnante. La sorpresa è stata notevole, quando ho scoperto che il luogo di produzione era nientemeno che la Baviera (ricordiamolo, abito in Puglia). In altre parole, le mucche bavaresi scodellano litrate di latte che viene yogurtizzato, invasettato, inscatolato, refrigerato, messo su TIR/nave, portato da queste parti, sballato, smistato nelle mense, con il guadagno netto di un vasetto in plastica che nel migliore dei casi finisce nel riciclaggio, nel peggiore nei rifiuti indifferenziati. Come se in Puglia latte non se ne producesse.

Ho deciso di autoprodurre lo yogurt.

## Yogurt da altro yogurt ##

Non penso di dire niente di nuovo se scrivo che i normali yogurt da bancone del supermercato contengono fermenti sufficienti a far nascere nuove colonie e quindi a trasformare normale latte in yogurt. [Internet è strapieno di tutorial][2], non aggiungerò niente, a parte qualche considerazione personale. Vi risparmio la lista del materiale occorrente, e passiamo ai fatti.

1. far bollire dell'acqua e versarla nella borraccia in alluminio che servirà da contenitore per la fermentazione; questo passaggio opera una simil-sterilizzazione del contenitore;
2. riscaldare il latte (possibilmente intero e fresco) fino a circa 40°C, quindi versare all'interno della pentola che lo contiene un vasetto di yogurt (preferibilmente bianco e semplice);
3. mescolare per amalgamare il tutto, quindi con l'aiuto di un imbuto versare il composto nella borraccia, chiudendola bene;
4. inserire la borraccia in una borsa termica, avvolgere la borsa termica in una coperta e lasciar riposare il fagotto per 12 ore;
5. spostare lo yogurt dalla borraccia in una bottiglia di vetro e conservare in frigo per massimo 1 settimana.

### Considerazioni varie ###
* chiaramente il combo borraccia + borsa termica può agevolmente essere sostituito da un thermos, se ne avete uno;
* lo yogurt fatto in casa ha un sapore decisamente lontano dalle chimicaglie alle quali le industrie ci hanno abituati; potrete arricchirlo con miele, biscotti tritati, cereali, and so on;
* si può usare indifferentemente latte a lunga conservazione, intero, parzialmente scremato o fresco; personalmente trovo il latte fresco più nutriente e buono; come? il latte fresco costa più di quello nel tetrapack? ok, ma avete provato a comprare un litro di yogurt bianco? si risparmia o no? (se pagate, restando larghi, 125g di yogurt circa 0,50 euro, significa che con 1,50 euro potreste avere al massimo 375g di yogurt; se pagate 1,50 euro un litro di latte fresco, significa che avrete lo yogurt a _metà prezzo_; mi sembra un buon compromesso!);
* il latte intero porta alla separazione del siero dopo qualche giorno in frigo: è sufficiente inclinare leggermente la bottiglia e versarlo nel lavandino: un po' di grassi non vi faranno mica senso?

## Kefir ##

Qui si parla di qualcosa di più difficile da reperire, ma più nutriente (il latte non viene riscaldato) e facile da realizzare (paradossalmente). [Wikipedia][1] assolve benissimo la sua funzione e non sto a spiegarvi di cosa si tratta.

0. trovare qualcuno che abbia dei grani di kefir e farsene regalare un po' (buona fortuna);
1. mettere i grani di kefir in un vasetto in vetro (ho usato quello di un barattolo di nutella) e colmarlo di latte;
2. socchiudere il vasetto lasciando una mezzaluna aperta per far passare un po' d'aria, e conservare il vasetto al buio per 24 ore;
3. posizionare un colino/setaccio da cucina con maglia fitta su un tazzone, svuotare il contenuto del vasetto in vetro nel colino e filtrare lo yogurt;
4. i grani raccolti dal colino possono essere riposizionati nel medesimo vasetto in vetro per preparare la porzione di kefir per il giorno successivo.

### Considerazioni varie ###
* sciacquare i grani di kefir sotto l'acqua può asportare parte delle colonie e rendere la nuova yogurtizzazione più lenta (fino a 48 ore); non preoccupatevi, è normale;
* il kefir è molto più semplice da realizzare perché non bisogna riscaldare niente, e tutto il processo avviene a temperatura ambiente, quindi con il minimo sforzo, permettendovi di avere una porzione di yogurt fresca ogni giorno, senza dover consumare quello prodotto una settimana prima;
* il kefir ha un sapore leggermente differente da quello dello yogurt fatto in casa e, per transitività, molto distante da quello industriale;
* se volete condividere il vostro kefir, sarà sufficiente passare una manciata dei vostri granuli al destinatario; i granuli tendono a crescere in dimensioni e numero; se i vostri granuli crescono lentamente, sciogliete un cucchiano di zucchero (o un cucchiaio, in funzione della dimensione del contenitore nel quale tenete il kefir) nel latte prima della kefirizzazione: i vostri batteri ve ne saranno grati!
* tutto il gioco è automatizzabile, vediamo come.

### high-tech ###

Se avete in casa una classica porzione di confetti da matrimonio avvolti nella uber-classica retina, siete ad un passo dalla completa automazione del processo di kefirizzazione.

1. aprire la retina facendo attenzione ad individuare eventuali buchi, lavarla con sapone, sciacquarla bene ed asciugarla;
2. posizionare al centro della retina i grani di kefir prelevati dal colino;
3. chiudere la retina con lo stesso nastro con cui era legata intorno ai confetti, formando un simpatico sacchetto; avere cura di usare un nastro lungo quasi il doppio dell'altezza del boccaccio/contenitore nel quale mettete a fermentare il kefir;
4. posizionare il simpaticissimo sacchetto sul fondo del contenitore, lasciando il nastro penzolare fuori; posizionare un coltello sul sacchetto (il peso del coltello ci aiuterà a mantenerlo sul fondo nel caso abbia voglia di galleggiare);
5. riempire il contenitore con il latte, posizionare il coperchio come sopra e lasciare riposare come sempre;
6. dopo 24 ore, estrarre il sacchetto dal kefir usando l'apposito nastro, spostare il kefir pronto in un tazzone e ripetere dal punto 4.

<center>![][3]<br>_il vasetto del kefir_</center>

   [1]: http://en.wikipedia.org/wiki/Kefir
   [2]: https://duckduckgo.com/?q=homebrew+yogurt
   [3]: http://dl.dropbox.com/u/369614/blog/img_red/kefir.jpg

